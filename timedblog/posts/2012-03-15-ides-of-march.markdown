---
title: These are the ides of march
author: Charles François L'Homond
date: March 15, 2012
published: 2012-03-15 00:00
---
Atque cum Caesar eo die in senatum venisset, adsidentem conspirati
specie officii circumsteterunt ilicoque unus, quasi aliquid rogaturus,
propius accessit renuentique ab utroque umero togam
apprehendit. Deinde clamantem “Ista quidem vis est!” Casca, unus e
coniuratis, adversum vulnerat paulum infra iugulum. Caesar Cascae
bracchium adreptum graphio traiecit conatusque prosilire alio vulnere
tardatus est. Dein ut animadvertit undique se strictis pugionibus
peti, toga caput obvolvit et ita tribus et viginti plagis confossus
est. Cum Marcum Brutum, quem filii loco habebat in se inruentem
vidisset, dixisse fertur: “Tu quoque, mi fili!”
